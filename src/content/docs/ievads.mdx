---
title:  Ievads
description: ievads
---

## Ievads

Izstrādājot tīmekļvietnes, mobilās lietotnes, tiešsaistes pakalpojumus un citus digitālos resursus, parasti pastiprināta uzmanība tiek pievērsta ļoti šauram dizaina aspektam – šo resursu vizuālajai pievilcībai, atstājot novārtā jautājumus, kas attiecas uz to lietojamību. Tomēr tieši lietojamība nosaka to, cik kvalitatīva veidosies lietotāju mijiedarbība ar digitālo saturu. Turklāt pieredze liecina, ka arī lietojams digitāls saturs var būt pievilcīgs.

Digitālā satura lietojamību nosaka tā piekļūstamības līmenis, kas tiek vērtēts atbilstoši starptautiskajām vadlīnijām WCAG (Web Content Accessibillity Guidelines). To mērķis ir veicināt tādu digitālo resursu izveidi, ko bez jebkādiem ierobežojumiem varētu izmantot ikviens lietotājs. Jo uzskats, ka piekļūstamība ir saistoša tikai cilvēkiem ar dažādām veselības problēmām – redzes, dzirdes, kustību un garīgajiem traucējumiem, ir maldīgs. Digitālā satura piekļūstamību mūsdienās ierobežo arī daudzi citi faktori, piemēram, digitālā pratība un ierīču veiktspēja.

Digitālā satura piekļūstamības ierobežojumi ir tieši attiecināmi uz atsevišķu lietotāju diskrimināciju pēc noteiktām pazīmēm. Lai to novērstu, 2018. gada rudenī tika pieņemts Eiropas Savienības regulējums, kas nosaka, ka no 2020. gada 23. septembra piekļūstamām ir jābūt visām valsts institūciju tīmekļvietnēm un no 2021.gada 23.jūnija – mobilajām lietotnēm.

Ievērojot šī regulējuma prasības, ir izstrādāts arī Latvijas nacionālais standarts LVS EN 301549:2022 L "IKT produktu un pakalpojumu piekļūstamības prasības". Ar tā aktuālo versiju var iepazīties Nacionālās standartizācijas institūcijas <a href="https://www.lvs.lv/" target="_blank">"Latvijas standarts" tīmekļvietnes</a> sadaļā par Ministru kabineta 2020. gada 14. jūlija noteikumiem Nr.445 "Kārtība, kādā iestāde ievieto informāciju internetā" piemērotajiem standartiem. Standarts, līdzīgi kā daudzi citi dokumenti, tiek regulāri pilnveidots, tāpēc vienmēr pievērsiet uzmanību dokumenta numuram, nosaukumam un apstiprināšanas datumam.

2019.gada 17.aprīlī tika pieņemta Eiropas Parlamenta un Eiropas Padomes Direktīva (ES) 2019/882 - Eiropas Piekļūstamības akts (European Accessibility Act, EAA) par produktu un pakalpojumu piekļūstamības prasībām. Tiesību akts tiks piemērots no 2025. gada 28. jūnija un attieksies uz noteiktām preču un pakalpojumu grupām, kā piemēram - datoriem, planšetdatoriem, viedtālruņiem un to operētājsistēmām, pašapkalpošanās termināļiem (bankomātiem, biļešu automātiem, rindas kārtas numuriņu automātiem u.c.). Direktīvas prasības būs saistošas arī publiskiem iepirkumiem, ja tiek iepirktas likuma darbības jomā ietilpstošās preces un pakalpojumi, t.sk. gaisa, autobusu, dzelzceļa un ūdensceļu pasažieru pārvadājumu pakalpojumi, patērētāju galiekārtas elektronisko sakaru pakalpojumi (piem., rūteri, modemi) un elektronisko sakaru pakalpojumi. Latvijā šobrīd ir izstrādāts likumprojekts “Preču un pakalpojumu piekļūstamības likums”, kas vēl jāpieņem Saeimā.

Šīs tīmekļvietņu piekļūstamības novērtējuma vadlīnijas ir izstrādātas ar mērķi nodrošināt tīmekļvietņu atbilstību piekļūstamības prasībām atbilstoši Eiropas Savienības regulējuma, kā arī iepriekš minētā standarta 9., 10. un 11. punktos norādītajām prasībām. To pamatā ir metodoloģija, kas ļauj gūt vispārīgu priekšstatu par tīmekļvietņu piekļūstamību, ņemot vērā WCAG vadlīniju 2.1 versijas AA līmeņa rekomendācijas.

Vadlīnijas paredzētas tīmekļvietnes izvērtēšanai **11 būtiskākajos piekļūstamības aspektos** un novērtējums ir uzskatāms par atbilstošu Ministru kabineta **2020. gada 14. jūlija noteikumu Nr.445 "Kārtība, kādā iestāde ievieto informāciju internetā" prasībām**, jo tā ietvaros pastiprināta uzmanība tiek pievērsta četriem piekļūstamības pamatprincipiem. Tie paredz, ka digitālajam saturam ir jābūt:

- **uztveramam** (attēlu, multimediju satura un cita digitālā satura atspoguļošanas alternatīvu pieejamība);
- **darbināmam** (iespēja piekļūt digitālajam saturam un izmantot to brīvi – ne vien ar datorpeli, bet arī ar tā dēvētajām palīgtehnoloģijām, piemēram, TAB taustiņu);
- **saprotamam** (digitālā satura atspoguļošana vienkāršā valodā, lai tas būtu saprotams ikvienam lietotājam, arī cilvēkiem ar dažādiem uztveres traucējumiem);
- **robustam** (iespēja salāgot digitālo saturu ar dažāda veida iekārtām, piemēram, ekrāna lasīšanas ierīcēm, viedtālruņu virtuālajiem balss asistentiem un u.tml.).

Lai gūtu visaptverošu priekšstatu par tīmekļvietnes piekļūstamību, ir jāveic pilnvērtīga tās izvērtēšana atbilstoši visām WCAG 2.1 vadlīniju prasībām, kas paredz automatizēto un lietotāju testu izmantošanu.
